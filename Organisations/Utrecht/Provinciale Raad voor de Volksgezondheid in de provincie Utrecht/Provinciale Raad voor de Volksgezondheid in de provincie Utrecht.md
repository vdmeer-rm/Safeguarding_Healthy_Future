# Provinciale Raad voor de Volksgezondheid in de provincie Utrecht
Archive location: [[Het Utrechts Archief]] 1207-30
Tags: #organisation #publichealthcouncil #Utrecht 


## General description
Archives located in [[Het Utrechts Archief]] in the archive of [[Utrechtsche Vereniging tot Berscherming van de Zuigelingen]]. I don't think that this is correct - thery are located in the provincial archives of the cross societies!

### Archive introduction 

Op 2 maart 1951 werd door de provinciale verenigingen voor gezondheidszorg de Stichting Provinciale Raad voor de Volksgezondheid in de provincie Utrecht opgericht. Doel van deze stichting was 'de lichamelijke en geestelijke volksgezondheidszorg, vooral in preventieve zin, in de provincie te bevorderen'. In mei 1953 begon zij haar werk. In de Raad van Beheer (algemeen bestuur) was een lid van Gedeputeerde Staten van Utrecht opgenomen. Deze afgevaardigde vulde niet de rol van voorzitter in; ook het secretariaat werd niet door de provincie vervuld. Het bureau van de stichting was gevestigd te Utrecht, aanvankelijk in het pand aan de Van Limburg Stirumstraat 3 en vanaf 1 september 1956 aan de Brigittenstraat 13.

In 1959 stelden Provinciale Staten van Utrecht een nieuwe Provinciale Raad voor de Volksgezondheid in (Notulen van Provinciale Staten d.d. 22/23 december 1959, 161-162, 185-200, en Verkort verslag, 78-89, 147-149). Daarmee werd de voornoemde stichting per 1 januari 1961 ontbonden.

De hernieuwde organisatie vloeide voort uit de [[1956 Gezondheidswet]] (Wet van 18 januari 1956, Staatsblad 51). Deze wet regelde de organisatie van de volksgezondheidszorg op basis van duurzaam overleg en samenwerking tussen de overheid en de particuliere gezondheidsinstellingen. Drie landelijke organen zagen het licht en in elke provincie werd een raad ingesteld. De taken van de raad waren in de wet genoemd:  
- stimuleren van de gezondheidszorg binnen de provincie;  
- bevorderen van de coördinatie van alle werkzaamheden die op het gebied van de volksgezondheid binnen de provincie worden verricht;  
- uitbrengen van adviezen, onder meer omtrent de verdeling van de rijkssubsidies en bevorderen van het ter beschikking stellen van gelden en andere middelen ten behoeve van de gezondheidszorg;  
- samenwerken met andere provinciale raden indien dit voor de gezondheidszorg dienstig is.  
  

Provinciale Staten stelden een 'Verordening regelende de samenstelling, de bevoegdheid en de werkwijze van de Provinciale Raad voor de Volksgezondheid' vast (Provinciaal Blad 1960 nr. 41). De Raad bestond uit 20 leden: 4 vertegenwoordigers van de provincie, 6 van de gemeenten in de provincie en 10 van particuliere gezondheidsinstellingen. De voorzitter werd benoemd door Gedeputeerde Staten (de eerste was mevrouw U. Tellegen-Veldstra, lid van Provinciale Staten). Deze had in de Raad geen stem. Er was een dagelijks bestuur van maximaal 8 leden, gekozen door en uit de plenaire raad. De Raad werd op 11 juni 1960 geïnstalleerd door H. van Galen Last, lid van Gedeputeerde Staten.

Uit de Raad werden (min of meer) permanente commissies en subcommissies samengesteld: de commissie voor de Geestelijke volksgezondheid (1961-1974) met de subcommissies Sociaal Psychiatrische Zorg en Zwakzinnigenzorg (1961-1964), en de stuurgroep Wet ziekenhuisvoorzieningen / intramurale gezondheidszorg (1971-1975) met de vier werkgroepen algemene en psychiatrische ziekenhuizen, verpleeghuizen en zwakzinnigeninrichtingen; opgevolgd door de stuurgroep ziekenhuisvoorzieningen (1975-1984). Vele werkcommissies ad hoc waren korte of langere tijd actief.

Aan het hoofd van het bureau van de Raad stond een directeur-arts. Het bureau was gevestigd te Utrecht, van november 1960 af in het pand aan de F.C. Dondersstraat 19 en van 14 oktober 1963 tot 1 juli 1996 aan het Wilhelminapark 64. Laatstgenoemd pand werd door de Provincie voor de Raad aangekocht (Notulen van Provinciale Staten d.d. 10 september 1963, 39). Provinciale Staten hebben de 'Verordening regelende de samenstelling enz.' tweemaal aangepast, in 1967 en 1972 (Provinciaal Blad 1968 nr. 9 resp. 1972 nr. 57 en 1973 nr. 15).

In 1983 werd het provinciaal welzijnsbeleid gereorganiseerd. Ten gevolge daarvan stelden Provinciale Staten in 1984 nieuwe regels vast in de 'Verordening op de Provinciale Raad voor de Volksgezondheid provincie Utrecht 1985' (notulen van Provinciale Staten d.d. 31 augustus 1983, 6-25, 40-61, 7 september 1983, 1-7 respectievelijk 3 oktober 1984, 23-43; Provinciaal Blad 1985 nr. 1).

De Raad werd uitgebreid tot 32 leden: 5 leden van gemeentebesturen, 12 leden namens ziekenhuizen, verpleeghuizen en kruisverenigingen, 7 leden van medische beroepsorganisaties, 2 leden van organisaties van gebruikers van voorzieningen voor gezondheidszorg, 3 leden namens ziekenfondsen en 3 leden op aanbeveling van de Vereniging van Instellingen voor Maatschappelijke Dienstverlening Utrecht. De Raad benoemde zijn voorzitter, onder goedkeuring van Gedeputeerde Staten.

De vergaderingen van de Raad waren voortaan openbaar, er werd drie maal per jaar vergaderd. Er was een dagelijks bestuur van maximaal 9 leden, dat werd gekozen door en uit de plenaire raad.

Hoewel de naam van de Raad in de verordening ongewijzigd bleef, trad deze naar buiten als Provinciale Raad voor de Volksgezondheid en Maatschappelijke Dienstverlening in de provincie Utrecht (PRVMD).

Het eerder genoemde takenpakket werd gehandhaafd en uitgebreid met:  
- verrichten van werk ter bevordering van een doelmatig stelsel van voorzieningen voor de gezondheidszorg in de provincie;  
- uitbrengen van advies aan het provinciaal bestuur over de plannen voor de gezondheidszorg en voor de maatschappelijke dienstverlening die dat bestuur vaststelt.  

Uit de Raad werden vijf vaste commissies samengesteld:  
- Commissie voor de Geestelijke volksgezondheid (1984-);  
- Commissie Ziekenhuiszorg (1986-);  
- Commissie Geriatrie (1983-1986) / commissie Ouderenzorg (1986-);  
- [[Commissie Jeugdgezondheidszorg]] (1984-1986) / commissie Kinder- en jeugdzorg (1986 );  
- Commissie Zwakzinnigenzorg (1984-1986) / commissie Verstandelijk gehandicaptenzorg (1986-) (subcommissies Thuiszorg verstandelijk gehandicapten; Autisme; Ouder wordende verstandelijk gehandicapten).  

In 1990 vonden Provinciale Staten het wenselijk dat de raad het provinciaal bestuur adviseerde op basis van onafhankelijke deskundigheid op het gebied van gezondheidszorg, maatschappelijke dienstverlening en (nu ook) ouderenzorg. Daarom wijzigden zij de verordening, waarbij het aantal leden van de raad werd gehalveerd tot 16 en het dagelijks bestuur werd opgeheven (Provinciaal Blad 1991 nr. 4). Uit evaluatie van het functioneren van de raad in 1995 concludeerden Gedeputeerde Staten dat er te weinig reden was voor de instandhouding van een permanent onafhankelijk adviesorgaan op zorggebied. Provinciale Staten besloten het subsidie aan de PRVMD te beëindigen (notulen van Provinciale Staten d.d. 17 april 1996, 30-35). Per 1 juli 1996 werden de acht medewerkers ontslagen en de huur van het bureau werd opgezegd. De Raad bleef bestaan tot 1 april 1997.