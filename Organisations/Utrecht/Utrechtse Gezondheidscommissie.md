# Utrechtse Gezondheidscommissie
Archive location: [[Het Utrechts Archief]]
Tags: #organisation #Utrecht 

---
## General description

---
### Notes

The archives of this committee are kept at the [[Het Utrechts Archief]] (inventory 713-3). Contains reports for the committees during three periods:

### 1855 - 1902
'Onze voorvaderen bouwden naar hun zienswijze, naar hun behoeften, naar hun gestellen. Zij rekenden er niet op, dat wij aan andere invloeden moesten weerstand bieden, dat de tijden veranderen en de lichamen der mensen in die tijden; zij hadden geen natuurkennis en meenden dat veel van datgene afwezig was, hetwelk hun oog niet onmiddellijk trof. Zij lieten toe, dat de bodem die wij in onze stad bewonen, voor ons moest worden een van alle kanten door drek en vuil doordrongen grond, die ons bestookt en onze dood verhaast'. Aldus het raadslid G.J. Mulder, van 1840 tot 1868 hoogleraar in de chemie aan de Rijksuniversiteit te Utrecht, in zijn _Voorstel ter benoeming eener Gezondheids-Commissie der stad Utrecht_, gedaan in de raadsvergadering van 5 september 1854 *  . Uit zijn betoog blijkt, dat sinds men door onderzoekingen van lucht en water had kunnen constateren hoe groot de invloed van beide op het leven van de mensen kon zijn, in vele beschaafde landen de overheid meer zorg was gaan besteden aan de volksgezondheid, of met andere woorden, dat de 'gezondheidspolitie' was toegenomen. De Nederlandse regering was hierbij echter achtergebleven.

Wel waren er op haar last wetsvoorstellen uitgewerkt, maar deze bleven 'jaar in jaar uit gedrukt papier, zonder leven, zonder werking, zonder kracht'. En daarom: 'Hoezeer het onmogelijk is, dat door plaatselijke besturen kan worden aangevuld, wat door het algemene bestuur behoorde te geschieden, zo zijn er toch vele punten, met name die van plaatselijke aard, die door plaatselijke besturen kunnen worden opgenomen, onderzocht en getoetst en beoordeeld en waarvoor, onder goedkeuring van hoger bestuur, maatregelen kunnen worden beraamd, die - al omvatten zij niet alles - toch veel omvatten en van nuttige gevolgen zijn kunnen' *  . De in die tijd reeds bestaande plaatselijke geneeskundige commissies in ons land konden, volgens prof. Mulder, te weinig uitrichten, wat te wijten was aan hun samenstelling en de gebrekkige relatie die er tussen hen en de plaatselijke besturen bestond. Ongetwijfeld had prof. Mulder hier de 'Plaatselijke commissies van Geneeskundig Toevoorzigt' op het oog, die in of kort na de Franse bezettingstijd waren ingesteld - de Utrechtse in 1805 - en die bij de invoering van de 'Wet op het geneeskundig staatstoezigt' van 1865 ophielden te bestaan.

Hierbij zij nog opgemerkt, dat A.J. van den Bergh in zijn dissertatie _Utrechtsche hygiënische vraagstukken historisch beschouwd_ (1945) op pag. 36 de Utrechtse gezondheidscommissie laat ontstaan op initiatief van de Plaatselijke commissie van Geneeskundig Toevoorzigt. Uit de archiefstukken is hiervan echter niets gebleken: als enige initiatiefnemers treden daaruit naar voren prof. dr. G.J. Mulder en burgemeester mr. N.P.J. Klein. Wel richtte de Plaatselijke commissie van Geneeskundig Toevoorzigt zich op 8 november 1854 in een brief tot het college van Burgemeester en Wethouders naar aanleiding van de plannen in de Raad tot het instellen van een gezondheidscommissie, waarbij zij enkele wijzigingen in de samenstelling van de nieuwe commissie voorstelde en aandrong op regelmatig contact tussen beide commissies. Nadat een commissie van deskundige over het bovengemelde voorstel van prof. Mulder rapport had uitgebracht aan de gemeenteraad *  , werd bij raadsbesluit van 8 februari 1855 *  de Gezondheidscommissie der stad Utrecht ingesteld. In artikel 1 en 2 van dit raadsbesluit wordt de opdracht aan de commissie als volgt beschreven.

Zij zou belast zijn:  
a. met een in bijzonderheden afdalend onderzoek van al datgene, hetwelk in deze stad voor de gezondheid der bewoners ongunstig is;  
b. met de aanwijzing en beschrijving van al datgene, wat uit het genoemde oogpunt aan geen twijfel onderhevig is;  
c. met de aanwijzing der middelen om al dat schadelijke te verwijderen'.  
Haar bevindingen en voorstellen zou zij bij de Raad indienen. De Raad van zijn kant behield zich het recht voor, de commissie al die vragen voor te leggen en al die bemoeiingen op te dragen, die door hem in het algemeen beland werden geoordeeld.

Tot 1891 bestond de commissie uit twaalf leden, verdeeld in zes categorieën: twee leden van de gemeenteraad, twee rechtsgeleerden, twee geneeskundigen, twee natuurkundigen, twee scheikundigen en twee bouwkundigen Bij deze samenstelling had men zich nauwkeurig aan het voorbeeld van de Rotterdamse gezondheidscommissie gehouden. *  In 1891 werd de categorie der bacteriologen in het leven geroepen, terwijl in 1899 het aantal leden door uitbreiding van enkele categorieën op zeventien werd gebracht. De commissie beschikte over een bezoldigd secretaris, die tot 1884 geen lid mocht zijn. Tot voorzitter werd in 1855 prof. dr. G.J. Mulder benoemd, tot secretaris dr. A.C. Oudemans jr. De Burgemeester van Utrecht, mr. N.P.J. Kien, werd het erevoorzitterschap aangeboden. Om zo efficiënt mogelijk te kunnen werken, werd de Gezondheidscommissie onderverdeeld in een aantal subcommissies, die elk hun eigen gebied van onderzoek hadden. Problemen waarmee de commissie regelmatig werd geconfronteerd, waren onder meer: vuilophoping, gebrekkige riolering, slecht drinkwater, besmettelijke ziekten en epidemieën (o.a. cholera-epidemie van 1866 en 1892). Daarnaast waren het de slechte woningen van de minder gegoeden - volgens prof. Mulder 'veeleer holen dan huizen'-die de aandacht der commissie voortdurend opeisten. De vergaderingen van de Gezondheidscommissie hadden in een der zaken van het stadhuis plaats.

### 1902 - 1934

Ingevolge de [[1901 Eerste Gezondheidswet]] van 21 juni 1906  werd de volksgezondheid geheel onder staatstoezicht gesteld. Dit toezicht werd opgedragen aan: de Centrale Gezondheidsraad te Utrecht, de hoofdinspecteurs van de volksgezondheid, de inspecteurs van de volksgezondheid, en de gezondheidscommissies. Volgens deze wet mochten de gemeenteraden de besluiten en verordeningen, die betrekking hadden op de volksgezondheid, niet vaststellen, aanvullen, wijzigen of intrekken dan na advies te hebben ingewonnen van de plaatselijke gezondheidscommissie. Anderzijds zouden de commissies voortaan de hoofdinspecteurs en de inspecteurs van volksgezondheid, de college van Gedeputeerde Staten, de commissarissen van de Koningin, de gemeenteraden en de colleges van Burgemeester en Wethouders van advies moeten dienen. In Utrecht leidde dit in oktober 1902 tot opheffing van de bestaande en tot installatie van een nieuwe gezondheidscommissie. De meeste leden van de voormalige gezondheidscommissie zetten hun werkzaamheden als lid van de nieuwe commissie voort. Ook de secretaris, dr. J.D. van der Plaats, bleef nog vele jaren in functie (1884-1916).

Het aantal leden breidde zich aanvankelijk uit tot 21 - mede doordat twee 'veeartsen' aan de commissie werden toegevoegd -, maar liep na 1910 tot 15 terug. De werkwijze van de voormalige commissie werd door de nieuwe aangehouden. Terwijl in aanvang elk geval in de vergadering een agendapunt uitmaakte, werd in latere tijd het zogenaamde routinewerk onmiddellijk door de voorzitter en de secretaris afgedaan en kwamen alleen de belangrijke zaken in aanmerking voor behandeling in de algemene vergadering. Dit had tot gevolg, dat het aantal vergaderingen per jaar terugliep *  .

In het begin van de jaren dertig begon het er slecht uit te zien voor de gezondheidscommissies. De noodzakelijke versobering van de staatsdienst noopte de Minister van Binnenlandse Zaken, de opheffing van het instituut der gezondheidscommissies in ernstige overweging te nemen. Protesten bleven niet uit *  . Gevraagd naar haar mening, deelde het college van Burgemeester en Wethouders van Utrecht aan Gedeputeerde Staten mee, dat een dergelijke maatregel van overheidswege voor de gemeente Utrecht tot gevolg zou moeten hebben, dat de taak van de Gezondheidscommissie aan andere gemeentelijke instellingen of aan deskundigen werd overgedragen. Van een werkelijke besparing zou niet of nauwelijks sprake zijn. Met nadruk werd gewezen op de grote verdienste van de commissie op het terrein van de volkshuisvesting *  . Alle protesten ten spijt kwam de [[1933 Wet tot wijziging van de Gezondheidswet]] er nog hetzelfde jaar (14 december 1933). En dit betekende het einde van de Utrechtse Gezondheidscommissie, evenals van alle gezondheidscommissies in den lande.

### 1934 - 1949

Daar het gemeentebestuur van Utrecht het toch wenselijk achtte, door een gezondheidscommissie te worden bijgestaan, werd op 17 mei 1934 opnieuw een gemeentelijke gezondheidscommissie geïnstalleerd. Om niet in strijd te komen met de bedoeling van de wetgever vond het college van Burgemeester en Wethouders, dat de uitgaven voor deze commissie tot een minimum dienden te worden beperkt. Daarom zou ook de secretaris in het vervolg geen vergoeding meer ontvangen *  . Tot lid van deze commissie werden benoemd de voorzitter, de plaatsvervangend voorzitter, de secretaris en de overige leden van de opgeheven gezondheidscommissie, terwijl de directeuren van de Gemeentelijke Gezondheidsdienst, van de Bouw- en Woningdienst en van Gemeentewerken tot leden met raadgevende stem werden aangewezen. De commissie zou een strikt adviserend karakter dragen en in dat opzicht identiek zijn aan de eerste gezondheidscommissie (1855-1902). De taak van de nieuwe commissie zou echter minder dan in 1855 het geval was, op het terrein van de bestrijding van besmettelijke ziekten liggen: de volkshuisvesting en de verontreiniging van openbare wateren daarentegen zouden nog steeds veel aandacht vragen *  .

Aanvankelijk bleek ook deze gezondheidscommissie in een behoefte te voorzien, maar de ontwikkeling van de gemeentelijke en rijksdiensten had ten gevolge, dat deze behoefte allengs minder gevoeld werd. Na enkele jaren van gedwongen rust tijdens de Tweede Wereldoorlog hervatte de Gezondheidscommissie wel weer haar werkzaamheden, maar van veel betekenis waren deze toch niet meer. Vacatures werden niet meer aangevuld, aftredende leden niet herbenoemd. Tenslotte werd bij raadsbesluit van 28 april 1949 de Utrechtse Gezondheidscommissie, en nu voor goed, opgeheven. Wel werd in hetzelfde jaar nog een Adviescommissie voor de Gezondheidszorg opgericht *  , maar het werd niet nodig geacht, haar taak in een verordening vast te leggen. Officieel rekte deze commissie haar bestaan nog tot 1962 *  , hoewel na 1953 geen vergaderingen meer plaats vonden. De notulen van deze Adviescommissie over de jaren 1949-1953 en enkele andere stukken berusten in het archief van de G.G.D. te Utrecht.