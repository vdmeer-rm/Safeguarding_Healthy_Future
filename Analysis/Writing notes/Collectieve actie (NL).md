           

Dag begeleiders,

Ik ben na een paar knotsgekke onderwijsweken mijn onderzoek weer aan het opstarten. Dat doe ik in de eerste plaats door voort te boorduren op het spoor waar ik in januari gestopt ben: de introductie van gestandaardiseerde schema’s in de consultatiebureaus in de jaren ‘70 en ’80. Ik begin die geschiedenis steeds beter in zicht te hebben, en hoop jullie daar in de komende weken wat meer over te kunnen vertellen. In de tweede plaats ben ik aan het nadenken over mijn onderzoeksvragen en precieze onderzoeksobject. Voor dit laatste was het fijn om even iets anders te doen, zodat ik er rustig over na kon denken. Al droom ik wel zo nu en dan over welke vraag er nu precies centraal staat in mijn onderzoek.

In januari gaf ik al aan dat ik de preventieve JGZ (vanaf nu vertaal ik dat met “preventive child care”) wilde onderzoeken als “activiteit”. Dat was vooral geïnspireerd door Jasanoff en Douglas, maar ik denk dat ik steeds beter begin te begrijpen wat ik daarmee bedoel te zeggen. Het gaat me erom dat ik de Nederlandse preventieve JGZ bestudeer door te kijken naar hoe ‘collectieve actie’ ‘geïnstitutionaliseerd’ wordt. Die twee begrippen kies ik bewust. Ik ben me gaan realiseren dat ik aan het bekijken ben hoe het mogelijk is dat in de Nederlandse samenleving in gezamenlijk verband geprobeerd werd om jonge kinderen gezond te houden, zonder resolute top-down interventies vanuit de landelijke overheid. Die nadruk op een ‘gezamenlijk verband’ stelt me in staat om uit te leggen dat bepaalde partijen in bepaalde contexten wel of niet participeerden, zonder steeds op een van de partijen te hoeven focussen. Dat helpt me om de gemeente, de provincie, of de rijksoverheid als drie partijen te zien die op verschillende manieren met andere partijen – de kruisverenigingen, de thuiszorgorganisaties, de zorgkantoren, etc. – met elkaar samenwerkten. Deze samenwerking maakt vervolgens bepaalde concrete praktijken en routines mogelijk – het geven van voedingsadvies aan moeders op basis van een gestandaardiseerde weging in het consultatiebureau.

Door een perspectief van collectieve actie meng ik me in een van de belangrijkste debatten in de sociale wetenschappen: want wat maakt collectieve actie mogelijk? In principe vliegen economen en politieke wetenschappers deze vraag aan op basis van “rational choiche theory” met macro-perspectieven en speltheorie. Ik ben eigenlijk niet goed ingevoerd in dit soort debatten, maar ben geneigd om mee te gaan met Douglas dat individuën niet altijd rationeel en strategisch lijken te handelen, en het perspectief daardoor op z’n minst problematisch of onvolledig is in het verklaren van collectief handelen. In dat verband is ‘institutionalisering’ als proces interessant. Douglas spoort daarom aan om systemen te belichten die collectief denken in staat stellen en in stand houden zodat individuen kunnen handelen. Het zien van institutionalisering als antwoord te geven op de vraag hoe collectieve actie mogelijk is, en vooral het ontzettende moeilijk hoofdstuk 3 uit _How Institutions Think_ spoort mij aan tot drie vragen waarop het antwoord context-afhankelijk is: (1) wat wordt als doel van collectieve actie gedefinieerd, (2) hoe wordt dit doel begrepen, (3) hoe stelt collectieve actie (de samenwerking waar ik hierboven naar refereerde) in staat het gedefineerde doel op basis van hoe het doel begrepen wordt te bereiken. Die laatste vraag laat wat mij betreft zien waarom Jasanoff Douglas een inspiratie vindt voor co-productie: de relatie tussen hoe de samenleving en hoe kennis geordend wordt is reflexief.

Zou ik nu op basis van het bovenstaande een vertaling doen naar onderzoeksvragen, komt daar zoiets als het volgende uit:

_Hoe werd in de twintigste-eeuwse Nederlandse samenleving geprobeerd om jonge kinderen gezond te houden?_

1.  _Welke motieven zetten in de twintigste eeuw aan tot activieit die jonge kinderen gezond moesten houden, en hoe en waar werden deze motieven gedefinieerd?_ (object: politiek en publiek vertoog)
2.  _Hoe werd in de twintigste eeuw de gezondheid van jonge kinderen begrepen/geconceptualiseerd?_ (object: wetenschapsgeschiedenis van de sociale kindergeneeskunde)
3.  _Wat maakte activiteit mogelijk met het doel om jonge kinderen gezond te houden op basis van hoe die gezondheid begrepen werd?_ (object: samenwerking en organisatie)
4.  _Welke concrete praktijken moesten jonge kinderen gezond houden?_ (object: protecollaire bureaucratie van het consultatiebureau)

Het is me overigens opgevallen dat ik met deze aanpak weer een beetje terugkom bij het denken over een definitie van public health. Ik heb dat geprobeerd voor de introductie van mijn scriptie, waar de nadruk op collectieve actie ook al in zit. De nadruk op collectieve actie is eigenlijk helemaal niet zo origineel. Het zit ook in het bekende artikel van Dorothy Porter, en een heel aardig stuk uit de Lancet (zie bijlage). Wat dat betreft heb ik soms het idee dat ik in cirkels loop – of dat ik beter en preciezer begrijp wat ik bedoelde toen ik mijn scriptie schreef (hehe).

Tot slot - Noortje heeft al een aantal keer aangegeven dat het handig zou zijn als we een keer met z’n vieren een tekst lezen waarin bovenstaande wordt uitgelegd. Ik ben dat niet vergeten, maar ik vind het nu nog te lastig om iets te kiezen dat al het bovenstaande omvat. Eigenlijk zou _How Institutions Think_ nog het beste zijn, gecombineerd met Jasanoff’s tweede hoofdstuk. Maar dat zijn zulke heftige teksten, dat ik betwijfel hoe efficient dat is. En ook hoofdstukken over co-productie zijn me te vaag. Ik kom er dus nog op terug.

Is dit misschien aanleiding voor een afspraak, volgende week?

Groet,

Martijn